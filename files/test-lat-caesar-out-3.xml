<TEI>
  <body>
	<div>
	Gallia est omnis divisa in partes tres, quarum unam incolunt Belgae, aliam Aquitani, tertiam qui ipsorum lingua Celtae, nostra Galli appellantur. 
	Hi omnes lingua, institutis, legibus inter se differunt. 
	<placeName>Gallos</placeName> ab Aquitanis Garumna flumen, a Belgis Matrona et <placeName>Sequana</placeName> dividit. 
	Horum omnium fortissimi sunt Belgae, propterea quod a cultu atque humanitate provinciae longissime absunt, minimeque ad eos mercatores saepe commeant atque ea quae ad effeminandos animos pertinent important, proximique sunt Germanis, qui trans <placeName>Rhenum</placeName> incolunt, quibuscum continenter bellum gerunt. 
	Qua de causa Helvetii quoque reliquos <placeName>Gallos</placeName> virtute praecedunt, quod fere cotidianis proeliis cum Germanis contendunt, cum aut suis finibus eos prohibent aut ipsi in eorum finibus bellum gerunt. 
	Eorum una pars, quam <placeName>Gallos</placeName> obtinere dictum est, initium capit a flumine Rhodano, continetur Garumna flumine, Oceano, finibus Belgarum, attingit etiam ab Sequanis et Helvetiis flumen <placeName>Rhenum</placeName>, vergit ad septentriones. 
	Belgae ab extremis <placeName>Galliae</placeName> finibus oriuntur, pertinent ad inferiorem partem fluminis <placeName>Rheni</placeName>, spectant in septentrionem et orientem solem. 
	Aquitania a Garumna flumine ad Pyrenaeos montes et eam partem Oceani quae est ad Hispaniam pertinet; spectat inter occasum solis et septentriones.
	</div>
  </body>
</TEI>
